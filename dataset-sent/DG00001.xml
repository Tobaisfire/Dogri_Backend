<?xml-stylesheet type="text/css" href="home.css"?><Doc id="doi-w-media-DG00001" lang="Dogri"><Header type="text"><encodingDesc><projectDesc>CIIL-LDCIL Dogri Corpora, Monolingual Written Text</projectDesc><samplingDesc>Simple written text only has been transcribed. Diagrams, pictures, tables and verses have been omitted. Samples taken from page 10-11,20-21,30-31,42-43,50,64-65,78-79,89,94-95,100-101 </samplingDesc></encodingDesc><sourceDesc><biblStruct><source><category>Aesthetics</category><subcategory>Literature-Novels</subcategory><text>Book</text><title>truTTI dI DOra</title><vol /><issue /></source><textDesc><type /><headline /><author>vEdarAhI</author><editor /><translator /><words>1956</words><letters>3926</letters></textDesc><imprint><pubPlace>iMDiyA- jammU</pubPlace><publisher>DOgarI saMsthA</publisher><pubDate>2000</pubDate></imprint><idno type="CIIL code">76900</idno><index>DG00001</index></biblStruct></sourceDesc><profileDesc><creation><date>06-Feb-2006</date><inputter>Nagamani.R</inputter><proof>Sunil kumar</proof></creation><LangUsage>Dogri</LangUsage><ScriptUsage>Devanagari</ScriptUsage><wsdUsage><writingSystem id="ISO/IEC 10646">Universal Multiple-Octet Coded character Set(UCS).</writingSystem></wsdUsage><textClass><channel mode="w">print</channel><domain type="public" /></textClass></profileDesc></Header><text><body><p>अरुणा ने फ्ही बी कोई जवाब नेईं दित्ता। उ’आं गै खड़ोती रेही सुन्नियें अक्खीं कन्नै बाह्र दिखदी रेही।</p><p>"इक गल्ल पुच्छां मम्मी ?" डॉली ने ओह्दे मूंढे पर अपनी ठुड्डी टकांदे होई आक्खेआ।</p><p>"केह्?"</p><p>"मम्मी, सच्चें गै तुन्दे कश पापा दा अड्रैस्स नेईं?"</p><p>अरुणा ने बिना ओह्दे ब’ल्ल दिक्खे दे जवाब दित्ता, "जिस आदमी कन्नै कोई बास्ता गै नेईं रेहा, ओह्दा अड्रैस्स कोल रक्खने दा केह् लाह्? कुसै शा दूर जाने आस्तै गै में बम्बई थमां दिल्ली अपनी बदली कराई ही। हून इन्ने ब’रें पिच्छुआं परतियै इत्थै औना पेआ। खबरै की मेरे भागें च सुखा दा इस साह् बी नेईं लखोए दा?"</p><p>डॉली नराश होइयै मुड़ी गै ही जे अरुणा दी अवाज सुनियै ओह् परतोइयै खड़ोई गेई। "डॉली, जे तूं अपनी मम्मी गी दुख नेईं देना चांह्दी तां मेरे कन्नै परतियै कदें बी अपने पापा बारै गल्ल नेईं करेआं। में नेईं चांह्दी जे तूं उन्दे कन्नै कदें मिलें।"</p><p>डॉली मम्मी पासै दिखदी रेही। उसी सेही हा जे मम्मी ने केह्ड़ा जैह्र पीते दा ऐ। ओह्दे बस्सै च होंदा तां मम्मी कन्नै रलियै ओह् आपूं बी एह् जैह्र पी लैन्दी। पर ओह्दे हत्थै च किश नेईं हा। ओह् किश नेईं ही करी सकदी।</p><p>दफ्तरै दा दरवाजा खोह्लियै इक्क खरी मुट्टी जनानी अन्दर आई। अरुणा कम्मै च लग्गी दी ही। उसने नजर चुक्कियै उसी दिक्खेआ ते पन्छानने दी कोशश करन लगी।</p><p>डॉली ञ्याणे जागतै गी पुच्छा करदी ही, "केह् नां ऐ तेरा"?</p><p>"रविकुमार पारेख।"</p><p>"मेरा नां गीतांजली पारेख ऐ। उ’आं आखदे मिगी सारे अंजू न।" कुड़ी ने आक्खेआ।</p><p>"में बी तुन्दे कन्नै लंगड़ी खेढां? " डॉली ने पुच्छेआ।</p><p>रवि ते अंजू दोऐ बड़े खुश होए। डॉली गी उ’नें अपने कन्नै रलाई लेआ ते त्रैवै मिलियै खेढै च मस्त होई गे।</p><p>गीता अरुणा गी अन्दर लेई गेई। अपने ज डॉली जवान पुत्तरै दो फोटो उसी दसदे होई बोल्ली, "एह् नीरज ऐ।"</p><p>"किन्ना शैल ऐ! " अरुणा ने फोटो अपने हत्थै च लेई लैती।</p><p>"छुट्टियें च आवा करदा ऐ।"</p><p>"कदूं पौनियां न छुट्टियां उसी?"</p><p>"जलदी गै। में सोचा करनी आं औंदे गै ओह्दा ब्याह् करी देना ऐ।"</p><p>"इन्नी केह् तौल ऐ?"</p><p>"तुगी पता नेईं अज्जा कल्लै दे इ’नें जागतें दा?" कुश्वा अगले ब’रै जदूं पढ़ाई खतम होऐ तां कन्नै गै कुसै मेमै गी बी लेई आबै! अच्छा अरूणा, जे नीरज ने डॉली गी पसंद करी लेआ तां--?"</p><p>"अड़ेआ, कुसै होर कन्नै लैनां जुड़ी गेइयां लगदियां न। अरे वाह्! एह् ते कोई कुड़ी मुंड़ा रोमांस करा करदे न, लै तु’म्मी सुन।"</p><p>डॉली ने बी रिसीवर कन्ना कन्नै लाई लैता। दोऐ मुंहें कन्नै मूंह् जोड़ियै सुना करदिया हियां।</p><p>कोई मुड़ा आक्खा करदा हा, तूं अज्ज बी उस्सै होटलै दे बाहर पुज्जी जायां-ठीक टाईम पर।</p><p>कुड़ी बोल्ली, "पर उस होटलै दे बाह्र ते बड़े मश्टंडे खड़ोते रौंह्दे न।"</p><p>"तूं घबरा नेईं, में तेरे कशा पैह्लें उत्थै पुज्जी जाङ।"</p><p>"डार्लिंग इस्सै करियै ते घबरानी आं जे तूं उत्थै पैह्लें पुज्जी जाना ऐ। जेकर में तेरे पिच्छुआं पुज्जी तां मिगी उत्थै छड़े मश्टंडे गै लब्भने न, तेरा कुतै नां-नशान नेईं होना।"</p><p>डॉली ते रितु दोऐ खु’ल्लियै हस्सी पेइआं।</p><p>रितु ने टैलीफोन मूंहै कन्नै लाइयै आक्खेआ, "व्हाट ए ही मैन!"</p><p>उस मुड़े ते कुड़ी ने रितु दी गल्ल सुनी लैती।</p><p>मुड़े ने रोहें होए दे कुड़ी गी आक्खेआ, "जा, में तेरे कन्नै नेईं बोलना।"</p><p>डॉली ते रितु परतियै टैलीफोन दे नम्बर घमान लगी पेइआं।</p><p>सत्येन ने जवाब दित्ता, "में छे बजे तगर इत्थै आं। पर तुस किस सिलसिले च"-पर रंजन ने उन्दी पूरी गल्ल सुने बगैर गै रिसीवर रक्खी दित्ता। उसने डॉली पास्सै दिक्खेआ, ओह् छे बजे तगर अपने आफिस च गै होंङन। चल में तुगी उत्थै लेई चलनां।</p><p>डॉली ओह्दे कन्नै टुरी पेई।</p><p>रंजन कार चलाऽ करदा हा। डॉली कन्नै बैठी ही। बोल्ली "पता नेईं की मेरा दिल घटा करदा ऐ?"</p><p>रंजन ने उसी हौसला दित्ता। "इन्ना घाबर नेईं डॉली, आखर तूं अपने पापा कन्नै मिलन जा करनी ऐ। तुगी दिक्खियै ओह् बड़े खुश होङन।"</p><p>कार इक बड्डे आफिस दे बाह्र आई खड़ोती।</p><p>"में तेरे कन्नै आमां?"</p><p>"नेईं प्लीज, में इक्कली गै जाङ।"</p><p>"यैस्स" आक्खियै डॉली अन्दर चली गेई।</p><p>रंजन उसी जंदे होई दिक्खा करदा हा।</p><p>डॉली पौड़ियां चढ़ियै उप्पर आई। उप्पर आइयै ओह् मते सारे केबिन्ज़ दे बाह्र लग्गे दे नांऽ पढ़न लगी। इक चपड़ासी ने उसी पुच्छेआ, "तुसें कुसी मिलना ऐ ?"</p><p>"मिस्टर सत्येन अग्रवाल गी।"</p><p>चपड़ासी ने खीरले कैबिन आह्ली बक्खी अशारा कीता जित्थै बाह्र इक होर चपड़ासी बैठा दा हा। डॉली ने अग्गें होइयै उस चपड़ासी गी पुच्छेआ, "साह्ब अंदर न?"</p><p>नीरज अपनी खूबसूरत इर्म्पोटिड कार चलांदा कालेज दे सामनै पुज्जा ते फाटकै अग्गें खड़ोई गेआ। अंदर घैंटी बज्जी ते जागत कुड़ियां क्लासरूमें दे बाह्र निकले।</p><p>डॉली तेजी कन्नै बरांडे चा लंघा करदी ही जे उसी रितु ने रोकी लैता-ठैह्र ते सेही, जल्दी कैह्दी ऐ?</p><p>डॉली रुकी ते बोल्ली, "अड़िये जान दे कुतै ओह् अज्ज बी आई नेईं जा।"</p><p>"पर तूं ओह्दे शा इन्नी जिच्च की पौन्नी ऐ? बचैरा किन्ना शैल चाकलेटी हीरो ऐ।"</p><p>"हीरो होग तेरे आस्तै।"</p><p>"साढ़े हीरो गी ते तूं जाननी ऐ। विलेन आंगर मुट्टा ऐ। लै ओह् दिक्ख तेरा हीरो ठीक टाईम पर आइयै खड़ोई गेदा ई।"</p><p>"कनेही मुसीबत ऐ!" डॉली ने दूरा गै नीरज गी दिक्खियै नक्क मूंह् चाढ़ेआ। "रितु तूं मेरे अग्गें-अग्गें चल, में ओह्दी नजर बचाइयै निकली जाङ।"</p><p>शो खतम होआ तां लोक बाह्र निकले।</p><p>कॉरीडोर च सत्येन ने डॉली गी आक्खेआ, "आ डॉली, बैक स्टेज च जाइयै रूपलक्ष्मी गी मबारकबाद देई औचे।"</p><p>डॉली बोल्ली, "तुस होई आओ पापा, में इत्थै कारा कोल तुन्दा इंतजार करनी आं।"</p><p>"अच्छा" आक्खियै सत्येन टुरी गेआ। डॉली बाह्र आइयै कारा कोल खड़ोई गेई। ओह्दा मन किश हिस्सली गेदा हा।</p><p>"डॉली!"</p><p>"डॉली ने पिच्छें मुड़ियै दिक्खेआ तां रितु ही।"</p><p>"रितु तूं?"</p><p>"तूं कोह्दे कन्नै आई एं ?"</p><p>"पापा कन्नै।"</p><p>"कु’त्थै न तेरे पापा?"</p><p>"ओह् रुपलक्ष्मी गी मबारक देन गे न।"</p><p>"ओह् उसी जानदे न?"</p><p>"हां, रूपलक्ष्मी ते पापा बड़े अच्छे फ्रैंड न।"</p><p>"अरे वाह्! तेरे पापा तां बड़े छुप्पे दे रुस्तम निकले न।"</p><p>"शामी रूपलक्ष्मी आपूं घर आई दी ही पापा गी सद्दने आस्तै।"</p><p>"अच्छा!" रितु ने किश सोचदे होई आक्खेआ, "डॉली, कुतै तेरे पापा ते रूपलक्ष्मी--"</p><p>"एह् केह् आक्खा करनी एं तूं?"</p><p>"केह् गल्ल? उ’नेंगी इस गल्लै दा हक्क नेईं?"</p><p>"उ’नेंगी ते एह्दा पूरा हक्क ऐ रितु" डॉली ने उदास होइयै आक्खेआ, पर काश एह् गल्ल नेईं होऐ। रितु में तुगी अपने मना दा चोर दस्सनी आं। में पापा कन्नै सिर्फ इस करियै डांस दिक्खन आई आं जे उन्दा इक्कलै औना मेरे कशा जरोआ नेईं।"</p><p>सत्येन सक्रीन आह्लै पासै दिक्खन लगा। पर अरुणा कशा जि’यां उत्थै बौह्ना मुश्कल होई गेआ। ओह् उट्ठियै जान गै लगी जे पिच्छुआं अवाज आई, "प्लीज़ सिट डाउन।"</p><p>ओह् फ्ही बी जान लगी तां इक होर अवाज आईं, "बेही जाओ म्हाराज।"</p><p>अरूणा गी मजबूर होइयै बौह्ना पेआ।</p><p>नीरज डॉली गी इक डिस्कोथे च लेई आया। ओह् ऐसा डिस्कोथे हा जित्थै सिर्फ जोड़े गै जाई सकदे हे। अंगरेज़ी दे संगीत रिकार्ड बड़े उच्चे सुरै च बज्जै करदे हे। जोड़े नच्चा करदे हे, जोड़े खा करदे हे, जोड़े पीआ करदे हे।</p><p>ओह् डिस्कोथे केह् हा, इक खोह् ही! ते उस खोहै च सिगरट दा धूं इन्ना हा, जे इक दूए दी शक्ल बी मुश्कलें पछानन होंदी ही।"</p><p>"एह् कु’त्थै आई गे आं अस?"</p><p>"तूं पैह्लें कदें कुसै डिस्कोथे नेईं आई?"</p><p>"नेईं।"</p><p>"तां तो में ठीक गै कीता जे तुगी इत्थै लेई आयां। आ डांस करचै।"</p><p>"मिगी डांस करना नेईं औंदा।"</p><p>"अदूं रवि ने सखाया ते ऐ हा।" नीरज हसदे होई बोल्लेआ।</p><p>"नेईं नेईं, मिगी नेईं औंदा। "</p><p>"डौंट वरी, कम ऑन।"</p><p>ते नीरज जोरो-जोरी डॉली गी फ्लोर पर लेई गेआ। डॉली ने दिक्खेआ धुएं कन्नै घटोई दी निक्की-निक्की लोई च कोई बी इक-दूए पास्सै नेईं हा दिक्खै करदा। सब अपने आपै च मस्त हे। ओह् बी नीरज कन्नै डींगी-त्रेह्डी होइयै नच्चन लगी। अज्ज ओह् नीरज दी कोई गल्ल टालना नेईं ही चांह्दी।</p><p>"मेरे लेई एह् भार नेईं। जि’नें मिगी एह् जिंदगी दित्ती दी ऐ ओह् मिगी एह् सगात बी देई सकदे न"</p><p>नीरज ने सोचेआ, "बड़ी जिद्दल ऐ। खीर है ते अपने गै माऊ-बब्बा दी धीऽ।"</p><p>गीता अरुणा कोल ओह्दे दफ्तर पुज्जी, तां अरुणा बड़ी र्हान होई। "आ गीता, अज्ज तूं कि’यां भुल्ली गेई एं? मिगी फोन करी दिंदी, में गै आई जंदी।"</p><p>"मिगी अज्ज इस पास्सै औना हा," गीता बोल्ली, ",सोचेआ, तुगी बी मिलदे चलनी आं। इक जरूरी गल्ल बी करनी ही तेरे कन्नै।"</p><p>"केह् गल्ल?"</p><p>"नीरज अगले हफ्ते वापस अमरीका जा करदा ऐ। में पक्की ध्याई दी ऐ जे ऐतकी में ओह्दा ब्याह् करियै गै उसी उत्थै भेजङ।"</p><p>"एह् ते खरी गल्ल ऐ।"</p><p>"नीरज ने दस्सेआ जे डॉली ब्याह् आस्तै मन्ना नेईं करदी। क्या एह् सच्च ऐ?"</p><p>अरुणा घबराई गेई। ओह्दे शा छड़ा इन्ना गै खोआ, "तूं ओह्दी चिंता नेईं कर, में उसी मनाई लैङ"</p><p>गीता बोल्ली, "मिगी तेरे कन्नै पूरी हमदर्दी ऐ अरुणा, पर मेरी बी मजबूरी ऐ। जि’यां बी होऐ डॉली गी इक-दो दिनै च गै मनाना पौग।"</p><p>डॉली ने बिंदक अक्खीं पुट्टियां, अरुणा गी दिक्खेआ तां ‘मम्मी... मम्मी’ आक्खियै ओह्दे कन्नै चम्बड़ी गेई। अरुणा रोंदी बी जा करदी ही ते उसी प्यार बी करै करदी ही।</p><p>सत्येन बी अत्थरुएं गी डक्की नेईं सकेआ, ओह् बरांडे च आइयै अक्खीं पूंझन लगा।</p><p>डॉक्टर ने आइयै उसी आक्खेआ, "खतरे दी कोई गल्ल नेईं हून। में जन्नां। जरूरत पवै तां जिसलै मर्जी सद्दी लैएओ।" आक्खियै ओह् बाह्र निकली गेआ।</p><p>रात किसै चाल्ली बीती गेई।</p><p>सत्येन ड्राईंग रूम च सोफे पर गै सेई गेआ हा। अन्दर डॉली दी खट्टा पर गै इक बक्खी अरुणा दी अक्ख लग्गी गेई। डॉली बी बुखारा दी खमारी च सुत्ती दी रेही।</p><p>अरुणा दी अक्ख जेल्लै खु’ल्ली तां निम्मी-निम्मी लोई च ओह् थाह्र होर बी ओपरा सेही होआ। कमरे च उसने इद्धर-उद्धर दिक्खेआ। कंधा पर लग्गी दी डॉली दी, निक्की उम्र दी तस्वीर बड़ी गै शैल ही। उसी ख्याल आया सत्येन सच्चे गै डॉली गी प्यार करदा हा। फ्ही डॉली पर ओह्दी नजर गेई तां उसने उसी चु’म्मी लैता।</p><p>उसने घड़ी दिक्खी तां छे बज्जने आह्ले हे। उसी ख्याल आया दफ्तर जाना जरूरी ऐ। उ’आं बी ओह् इत्थै कि’यां रेही सकदी ऐ?</p><p>थर्मामीटर तरपाई पर पेदा हा। उसने उसी फंडेआ ते सुत्ती दी डॉली दी कच्छी च लाइयै दिक्खेआ। अजें बी बखार सौ हा। जा जां नेईं जा? फ्ही उसने सोचेआ, दफ्तरा फोन करियै पता लेई लैंग।</p><p>ओह् उट्ठी पेई। उसने फ्ही डॉली पासै दिक्खेआ, ओह्दे सिरै पर हत्थ फेरेआ ते उस कमरे जा निकलियै ड्राईंगरूम च आई गेई। सोफे पर सुत्ते दे सत्येन बल्ल दिखदे-दिखदे ओह् बाहर निकली गेई।</p><p>अरुणा किश बोल्ली नेईं सकी।</p><p>"दिक्ख अरुणा, एह् निक्का सारा नाटक ऐ। डॉली दे भविक्ख आस्तै अस इन्ना बी नेईं करीं सकदे?"</p><p>ओह् किश सोचन लगी पेई ही।</p><p>रामू ने सजरे फुल्लें दा इक गुलदस्ता बनाइयै डॉली गी दित्ता। अरामकुर्सी पर अद्धी लेटी दी डॉली ने हस्सियै रामू बल्ल दिक्खेआ, की जे उसने गुलदस्ता बिल्कुला उ’आं गै बनाया हा जि’यां डॉली रोज बनांदी ही।</p><p>किन्ना चिर ओह् उ’नें फुल्लें गी सिंघदी रेही। अज्ज ओह् खुश ही। किसै बी चाल्ली स्हेई, मम्मी इस घर आई ते गेई। दपैह्री अरुणा ने फोन बी कीता हा। डॉली ने दस्सेआ जे बुखार ते हून नेईं ऐ, पर कमजोरी ऐ। फ्ही उसने पुच्छेआ हा, "मम्मी, तुस कुस बेल्लै औगै ओ?" अरुणा ने कोई जवाब नेईं देत्ता ते फोन रक्खी ओड़ेआ हा।</p><p>अज्ज डॉली इस गल्ला बी खुश ही जे उसदे पापा ने नीरज कन्नै हस्सी-हस्सियै गल्लां कीतियां। नीरज ने खाना बी इत्थै गै खाद्धा हा। दोऐ दोस्तें साहीं इक दुए दियें गल्लें पर गड़ाके मारदे रेह् हे। पापा दे दफ्तर चली जाने दे परैन्त बी नीरज किन्ना गै चिर ओह्दे कश बैठा रेहा हा।</p><p>नीरज दे ख्यालें च डुब्बी दी डॉली ने सैह्बन गै दिक्खेआ जे उसदे पापा दी कार लॉन च आई गेई ऐ ते ओह्दे चा मम्मी बाह्र निकला करदी ऐ। चबातै कन्नै उसदा मूंह् बकोई गेआ। सत्येन ते अरुणा कन्नै-कन्नै खड़ोइयै डॉली बल्ल दिखदे होई मुस्कारन लगे। फ्ही ओह बल्लें-बल्लें ओह्दे पास्सै औन लगे। डॉली उम्बलियै उट्ठी खड़ोती। ओह्दे हत्था चा गुलदस्ता ख’ल्ल डिग्गी पेआ ते "मम्मी" आक्खियै ओह् अरुणा आह्ले पास्सै नस्सी। अरुणा ने उसी छाती कन्नै लाई लेआ। उस्सै बेल्लै ओह्दियां नजरां सत्येन दियें नजरें कन्नै मिलियां। दौनें दियें नजरें च इक्कै भाव हा जे एह् नाटक तोड़ चाढ़ना गै पौग।</p></body></text></Doc>